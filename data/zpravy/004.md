---
id: 4
nazev: Diecézní setkání mládeže
autor: Vašek Henzl - fl. č. 10/02
fotky: null
---
V sobotu před Květnou nedělí 23. března se to před čtvrt na osm začalo před věží u kostela hemžit mládeží. Za stálého vítání příchozích jsme čekali na příjezd autobusu. A dočkali jsme se, takže jsme spolu s „děckama“ z Velké Losenice, Nížkova… mohli společně vyrazit na již tradiční Diecézní setkání mládeže v Hradci Králové.
<p>
Setkání začalo o půl desáté v kostele P. Marie. Po přivítání a představení se účastníků po vikariátech následovalo slovíčko na den a katecheze na téma Vy jste sůl země, vy jste světlo světa. Pak jsme se dozvěděli, co nás čeká a nemine jak pro tento den, tak v delší budoucnosti. To všechno prokládala diecézní kapela VeKa svými písničkami. Za jejího zpěvu se také na scéně objevilo patnáct „jakosoch“, které představovaly patnáct svatých. Jejich stručný životopis nebo příběh ze života a po něm následující scénka nám měly přiblížit téma skupinek, do kterých jsme se pak podle vlastního zájmu rozdělili. Na výběr byly např. tato témata: Neživíš, tak nepřepínej aneb Křesťan a média, Nikdo není dokonalý aneb Vždy máme možnost začít znova, Se skalpelem do kostela aneb Křesťan a medicína, atd. 
<p>
Po tématických skupinkách, které byly v Biskupském gymnáziu, jsme se přesunuli do Nového Adalbertina, kde jsme nasytili svoje hladové žaludky. Po obědě následovala další kalorická bomba, tentokrát ale duchovní. A to sice v podobě křížové cesty a mše svaté v katedrále sv. Ducha, kterou sloužil otec Dominik Duka. Po mši už následovalo jen velké loučení a po něm už jsme museli chtě nechtě do autobusu, který už na nás čekal.
<p>
Pěkné a vydařené bylo celé setkání: scénky, skupinky, mše svatá,…, ale můj největší obdiv si zasloužila VeKa, která je setkání od setkání lepší a hrála, zvlášť o mši svaté, opravdu perfektně.
