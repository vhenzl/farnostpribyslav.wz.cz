---
id: 42
nazev: Ohlédnutí za uplynulým rokem
autor: Emilie Tománková – fl. leden 2004
fotky: null
---
Na konci roku mnoho lidí, podniků a institucí bilancuje, co všechno se za uplynulý rok udělalo. Také my se můžeme ohlédnout zpět a říci si, co všechno dobrého se povedlo za půl roku, kdy naší farnost vede nový duchovní správce P. Zdeněk Kubeš.
<p>
Z technických prací  byla dokončena kanalizace od nové sakristie, položen elektrický kabel, vymalována sakristie, chodby na faře, byt pana faráře, kancelář a z části  byl  opraven vchod  do fary. Nový pan farář dbá na to, aby celý dům Boží byl důstojným příbytkem Nejsvětější svátosti.  Byl vylepšen presbytář potažením nového koberce. Dík patří všem,  kdo všechnu tuto práci zajišťovali nebo se jakýmkoliv způsobem na těchto akcích  podíleli.   
<p>
Z pastorační činnosti, i když pan farář zůstal na celou farnost sám, pokračují různá setkání: mládeže, rodin, žen, scházejí se hudební skupiny, chrámový sbor, nacvičují se nové písně, vychází Farní list, farní knihovna je obohacena o mnoho nových svazků.
<p>
Velmi pěkné jsou páteční dětské mše svaté, kterých se zúčastňuje stále více dětí s rodiči. Pan farář zavedl každý pátek přede mší svatou hodinu vystavení Nejsvětější svátosti. Denně přede mší svatou, v pátek večer a v sobotu ráno celou hodinu, mohou věřící přistoupit ke svátosti smíření. Vyučuje se náboženství. Každých 14 dní je ve středu setkání ministrantů, kde se připravují i chlapci předškolního věku. Velmi pěkný je nyní jejich nástup k oltáři před bohoslužbou. Ve dvou skupinách probíhá každou sobotu příprava na svaté biřmování. Každých 14 dní ve čtvrtek po mši svaté je na faře biblická hodina. Pan farář zdůrazňuje, že Písmo svaté je slovo Boží. Každé lidské slovo, i když sebe pěkněji napsané nebo řečené, je jen slovo lidské. Slovo Boží bychom měli více číst i rozjímat.
<p>
V pátek 6. prosince potěšil děti Mikuláš, který přišel za dětmi do kostela a rozdával dárky. Upřímný dík všem, kteří tuto akci zajišťovali.
<p>
Ve farním sále se uskutečňují různé další akce: koncerty, různá vystoupení, chrámové sbory a různé jiné skupiny, jako Divadélko Davida a Goliáše, ukázka a výroba adventních věnců, třikrát se také sešla Pastorační a ekonomická rada farnosti a připravují se další jiné akce.
<p>
V Přibyslavském občasníku bylo znovu otevřeno Okénko farnosti, které vede pan farář a kde se mohou všichni občané dočíst o duchovním životě a křesťanství. Vánoce byly krásným projevem lásky a smíření s Bohem i s lidmi, doprovázené zpěvy chrámového sboru, skupinami mladých zpěváků a hudebníků i dětským koledováním u jesliček. Mnozí uvítali o Štědrém dnu odpolední i půlnoční mši svatou. Rok jsme zakončili děkovnou mší svatou na Silvestra.
<p>
Panu faráři, otci Zdeňkovi, děkujeme z celého srdce za každé jeho dobré slovo, za útěchu, kterou nám rozdává, za návštěvy nemocných i za jeho úsilí o vzájemné porozumění mezi farníky.
<p>
Prosíme také Pána Boha, aby nám všem požehnal a v novém roce nám dal dosti síly a zdraví k další vzájemné spolupráci.
