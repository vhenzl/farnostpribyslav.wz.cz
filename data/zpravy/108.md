---
id: 108
nazev: Ohlédnutí za prázdninami IV – CSM Tábor
autor: 'Vašek Henzl, Anička Henzlová, Vítek Křesťan'
fotky: null
---
Poslední prázdninové ohlédnutí bude patřit <a href="http://tabor2007.signaly.cz" >Celostátnímu setkání mládeže v Táboře</a>, kde ale nechám „promluvit“ Aničku a Vítka, kteří o této akci napsali do Farního listu. </p><p>
<p>
<blockquote><p>
Děti Boží, tak nás oslovoval P. Vítek Zatloukal (ředitel setkání) na celostátním setkání mládeže v Táboře. Mnozí z Vás už se jistě doslechli nebo dočetli, jak toto setkání probíhalo a pro Vás, kteří jste ještě příležitost neměli, k tomu může posloužit tento krátký článek.</p><p>
Do Tábora se už od 5.8. začali sjíždět mladí lidé, kteří se chtěli zapojit do přípravy setkání. Tento přípravný tým tvořilo celkem 655 členů, kteří pracovali ve 25 různých skupinách. Například ubytovatelé, pořadatelé, propagace, tisk, informace, stavbaři,...a mnoho dalších. Pracovali pilně, a proto mohli v pondělí 13.8. přivítat dalších 5000 účastníků ze všech koutů republiky.</p><p>
Hlavní program se odehrával v Klokotech na louce. Byly to především mše svaté, katecheze, společné modlitby a obědy. Odpolední program se konal na různých místech tábora. Každý si mohl vybrat ze zajímavých přednášek biskupů, kněží a odborníků z různých oblastí nebo z koncertů známějších či méně známých skupin. Kdo měl chuť kreativně tvořit, ten mohl navštívit výtvarné dílny. Byla i příležitost ztišit se před nejsvětější svátostí, popovídat si, zasportovat nebo se zapojit do nějaké brigády.</p><p>
Ve středu večer proběhl koncert pro Haiti. Na podiu vystoupil slovenský zpěvák Richard Čanaky, autor hymny tohoto setkání, a poté australská zpěvačka žijící v USA Rebecca St. James.</p><p>
Krásným zakončením byla sobotní večerní vigilie, kterou jste mohli sledovat (stejně jako některé další části programu) v přímém přenosu na TV Noe. Celé setkání uzavřela v neděli 19.8. slavnostní mše svatá.</p><p>
Myslím, že setkání přineslo všem mnoho zajímavých zážitků, o které se s Vámi rádi podělíme při prohlížení fotek v pátek večer 7. září po mši svaté na faře.</p><p>
Anička Henzlová</p><p>
</blockquote><p>
<p>
<blockquote><p>
Milí farníci, rád bych se s Vámi podělil zatím alespoň o jeden zážitek z CSM v Táboře.</p><p>
Byl jsem členem stavební skupinky, a tak jsem měl to štěstí zúčastnit se přípravného týdne. Naším úkolem bylo postavit vojenské stany (určené pro stravování, tvořivé dílny, či pro jiné aktivity při nepřízni počasí), dále to byla pomoc při stavbě podia a v neposlední řadě hlídání veškerého zapůjčeného majetku ve dne i v noci.</p><p>
Mně osobně se v Táboře moc líbilo. Mimo mnoho jiných zážitků a událostí se chci s Vámi podělit o jednu, která mě velmi zasáhla a která byla pro mě největším důkazem Boží přítomnosti. Stala se v neděli v noci, kdy už skoro všichni ze setkání odjeli. A zůstalo nás tam jen několik, abychom vrátili vypůjčené věci.</p><p>
Kolem šesté hodiny večer přišel za naší stavební skupinkou, zmenšenou asi na 12 lidí, P. Vítek Zatloukal a řekl, že je potřeba zbourat a naložit stany, aby byly suché. Problém byl ale v tom, že v některých stanech bylo ještě dosti složeného materiálu a počasí bylo nejisté. Kamarád Rosťa prohlásil:,,Koukali jsme na radar, dneska pršet nemá!" A tak se pracovalo dál. Zbývalo nám toho celkem dost a únava a nedostatek spánku se už také projevovaly.</p><p>
V devět hodin večer jsme jeli na rychlou večeři do města a po návratu jsme zjistili, že se nebe poněkud zatahuje. Postupně se blesky začaly objevovat stále častěji. Kolem půlnoci už bylo všude kolem Tábora zataženo a blesky bylo vidět ze všech stran (takže jsme na ty stany celkem dobře viděli). Myslím si, že už moc lidí nevěřilo, že nezmokneme.</p><p>
Bylo čtvrt na dvě a největší stan pořád ještě stál. To už bylo nebe nad námi žluté. Začali jsme stan bourat a skládat, prostřední tři díly už byly uklizené a žlutá zář sílila. Zbývaly už jen dva kraje stanů. Balili jsme tak rychle, jak jenom jsme to uměli. No a po zabalení posledního dílce a naložení do náklaďáku už začínalo krápat. Ještě jsme stačili přeběhnout louku do ,,párty" stanu. Následně jako kdyby obloha otevřela stavidla. Množství vody, které spadlo během prvních deseti minut, jsem už dlouho neviděl. Pršelo dost dlouho a poměrně vytrvale, ale já už jsem jen seděl utahaný na hromadě krytů od vojenských umývárek a děkoval Bohu, že nám tam nahoře tu vodu přece jenom podržel.</p><p>
Vítek </p><p>
</blockquote>
