---
id: 125
rok: 2007
idr: 30
nazev: 'Vánoční divadlo v kostele '
autor: Vašek Henzl
vlozil: 1
datum: '26.12.2007 01:16'
datum_iso: '2007-12-26 01:16:33'
upravil: 1
upravil_datum: '26.12.2007 01:28'
foto_pocet: 10
foto_nazev: vanocni-divadlo
fotky:
  - Posel čte císařův příkaz ke sčítání lidu.
  - Sbor andílků.
  - Hostinský a hostinská s andělem.
  - Anděle drží stráž nad Josefem a Marií
  - Pastýři na cestě do Betléma
  - Pastýři v hostinci U dobrého anděla.
  - Králové se v hostinci ptají na cestu.
  - Nakonec se všichni sešli kolem jesliček.
  - Josef a Marie u jesliček
  - Cum Laude s andílky.
---
<!-- Generated by XStandard version 2.0.0.0 on 2007-12-26T01:28:25 -->

<p>Každý rok bývá na Boží hod vánoční v našem kostele nějaké vánoční divadlo, scénka nebo alespoň zpívání koled. A nejinak tomu bylo i v letošním roce. Anička Henzlová s pomocí Máji Málkové a Máši Henzlové nacvičila s dětmi, které vedou na pátečním setkání, vánoční divadélko s názvem <strong>V Betlémě není místo</strong>.</p>
<p>Asi dvacítka dětí sehrála příběh, ve kterém se vše točí okolo hostince U dobrého anděla a pochopitelně také kolem narození malého Ježíška. Po úvodním průvodu andílků oznámí posel nařízení císaře ke sčítání lidu a to už přichází na scénu <strong>Josef s Marií</strong>, kteří se snaží najít nocleh ve zmíněném hostinci. Otvírají jim však <strong>rozespalý hostinský</strong> v županu a hostinská s natáčkami, kteří z pozdních návštěvníků nemají vůbec radost, a jelikož je hostinec plný, posílají Josefa a Marii pryč: <em>„Ani my už nemáme kde spát. Jděte pryč! Zde nemůžete stát.“</em></p>
<p>Iniciativy se ujímají <strong>dva andělé</strong>, kteří vše celou dobu sledují, a přicházejí k hostinci. Znovu budí hostinského a hostinskou a získávají klíč od stáje, který následně dají Josefovi a Marii: <em>„Haló, vy dva, vše se vyřeší! Máme pro vás v stáji přístřeší.“</em>Následně jim andělé přinášejí i světlo, jídlo,...</p>
<p>To už ale <strong>přicházejí pastýři</strong>, aby přinesli dárky narozenému dítěti, neví však, kde jej hledat, a tak zamíří pro radu k hostinci: <em>„Teď cos mi napadá: Ve stáji vzadu, jak je ta zahrada, tam se snad v noci narodilo dítě. Běžte tam! Snad je uvidíte.“</em> Nakonec přicházejí i <strong>tři králové</strong>, kteří rovněž zamíří k hostinci. Teprve při rozhovoru s nimi dochází hostinskému, cože se to odehrálo u nich ve chlévě: <em>„Ó, Bože, jak jsem hloupý byl! Kéž by mi někdo odpustil! Poslal jsem ty dva lidi pryč. Odmítl jsem jim dát svůj klíč.“</em> Od anděla se mu však dostává uklidnění: <em>„Buď klidný. Dítě - Boží Syn - může tě zbavit všech tvých vin.“</em> A všichni společně odcházejí k jesličkám.</p>
<p>Celé představení hudebně doprovázelo <strong>Cum Laude</strong>, které společně se sborem andílků zpěvem oddělovalo jednotlivé scény a celkově dotvářelo celý příběh.</p>
<p>Někteří herci i přes svůj dětský věk předvedli pěkné výkony, nicméně pochvalu za pěkné představení si zaslouží všichni. Divadélko bylo <strong>velice příjemným zážitkem</strong>, skvěle doplňujícím vánoční atmosféru.</p>
<h3 class="left">Související:</h3>
<p>Vysočina-news.cz - <a href="http://www.vysocina-news.cz/clanek/stedrym-dnem-vanocni-program-v-pribyslavi-neskoncil/">Štědrým dnem Vánoční program v Přibyslavi neskončil</a></p>
