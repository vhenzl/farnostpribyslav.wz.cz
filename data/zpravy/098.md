---
id: 98
rok: 2007
idr: 6
nazev: Farní poutní zájezd 2007 - Slovensko
autor: Tomáš Lehrl
vlozil: 2
datum: '28.5.2007 23:58'
datum_iso: '2007-05-28 23:58:00'
upravil: null
upravil_datum: null
foto_pocet: 29
foto_nazev: slovensko
fotky:
  - "1.\tŠaštín – nejvýznamnější poutní místo Slovenska"
  - "2.\tNa dvoře kláštera – všichni pěkně pohromadě"
  - "3.\tVedoucí zájezdu Jana L. (vlevo), průvodce Josef B. a jeho žena"
  - "4.\tKam až náš otec Zdeněk nemíří? "
  - "5.\tRanní čekání na otevření jeskyně"
  - "6.\tVýstup ke kostelíku v Žehře"
  - "7.\tKostelík v Žehře"
  - "8.\tObdivujeme krásy Spišského Podhradí"
  - "9.\tJe to ale pěkně na tom hradě"
  - "10.\tKdyž si někdo nedá pozor může skončit i takto"
  - "11.\tA nebo takto – ukázky středověkých mučících zařízení"
  - "12.\tA máme je tady pěkně pohromadě – naše děvčata"
  - "13.\tAni „starší“ generace se nenechá zahanbit "
  - "14.\tZ nočního výletu na hrad"
  - "15.\tTen prázdný výklenek byla zajímavá výzva"
  - "16.\tPřed Spišskou Kapitulou – přípravy na focení"
  - "17.\tMariánská Hora u Levoče"
  - "18.\tŽe nám to ale sluší?"
  - "19.\tGerlach v celé své kráse"
  - "20.\tTak tady jsme se koupali"
  - "21.\tNoční výlet po Bešeňové"
  - "22.\tTak co z toho bude pane Málek?"
  - "23.\tVečerní veselice – ženy, víno, zpěv"
  - "24.\tMládež je tu taky"
  - "25.\tSlovenský Betlehem v celé své kráse"
  - "26.\tTen kostel ale není žádný drobeček?."
  - "27.\tDěkování – jednou k tomu dojít muselo"
  - "28.\tInteriér kostela"
  - "29.\tSpolečné foto před kostelem"
---
Slovensko 2007<p>
<p>
Jak se již stává tradicí, letošní rok opět naše farnost začátkem května vyrazila na pouť. Tentokrát byl cíl naší cesty lidově řečeno „za humny“ a to Slovensko a jeho poutní místa. Toto bylo vybráno po zralé úvaze a dohodě mezi pořadatelkou zájezdu Janou Lehrlovou a otcem Zdeňkem. <p>
Začátek byl pro některé účastníky tvrdý oříšek, neboť sraz byl v 5.00 ve farním kostele – a komu by se chtělo takhle brzy vstávat. Nicméně po překonání úvodních nepříjemností jsme se všichni nalodili do autobusu a kolem 5.30 jsme vyrazili směr Slovensko. V autobuse už na nás čekal vynikající průvodce Josef Bořil (bratr Jany L.), který nás již během cesty seznámil se základní historií Slovenska a s podrobným programem pouti. Kolem osmé hodiny jsme dorazili do Šaštína – nejvýznamnějšího  poutního místa Slovenska. Je zde bazilika Panny Marie Sedmibolestné a klášter, kde jsou nyní Salesiáni. Zde jsme měli domluvenou mši svatou a poté nás místní kostelník provedl po expozicích, které jsou přímo v areálu kláštera. Trpělivý posluchač se mohl dozvědět spoustu zajímavých informací, jak o historii kláštera tak o jeho současném uplatnění. Osvěženi čerstvým vzduchem a také teplým kafem od pana řidiče jsem vyrazili k našemu dalšímu cíli. Bylo to město Trnava a jeho 8 kostelů v historickém jádru města. Náš průvodce nás už dopředu připravoval na záplavu kostelů a také nám řekl o jejich historii. Přímo na místě jsme se bohužel do žádného z nich nedostali, protože všechny kostely otevíraly ve 14 hodin a my jsme měli na 14. hodinu naplánovaný odjezd. Vzali jsme za vděk alespoň jejich prohlídce zvenčí. Po prohlédnutí většiny kostelů nám ještě zbyl čas, který mohl každý zužitkovat podle svého gusta. Většina zvolila osvěžení v cukrárně na hlavní třídě. Tuto variantu zvolila většina. Jak jsem již avizoval ve 14 hodin byl odjezd do míst, kde jsme měli trávit první noc naší pouti a to do hotelu Biela Medvedica v podhůří Nízkých Tater. Tento den sliboval ještě jeden zajímavý bod programu, se kterým se dopředu nepočítalo, a to zápas hokejistů Česka proti Slovensku v rámci MS. Bohužel tento zápas pro naše barvy nedopadl úplně nejlépe, ale nikomu to moc nevadilo. A tak se první společný večer nesl v přátelské atmosféře, plné dobrého piva, vína a jiných slovenských pochutin. <p>
Druhý den nás čekal opět nabitý program, který startoval v 9 hodin prohlídkou Bystrianské jeskyně. Dále bylo tento den v plánu navštívit místa zapsaná na seznamu UNESCO – kostelík v Žehře s nástěnnými freskami z 12. století, Spišský hrad – největší zřícenina ve střední Evropě a Spišská Kapitula – sídlo biskupa. Tento den jsme se také zastavili ve Spišské Nové Vsi, prohlídli si kostel a krásně upravené náměstí. Někdo se zde občerstvil, někdo si dal jen zmrzlinu a poté se jelo dál za památkami. První z nich je kostelík v Žehře. Je to opravdu unikátní památka, které na jedinečnosti přidal i vyčerpávající výklad místní kostelnice. Po jeho prohlídce následoval Spišský hrad, kde se nám opět dostalo skvělého výkladu. Všechny nejvíce pobavila hádanka a to, jak řešili majitelé hradu, že nebyl toaletní papír? Odpověď je prostá – všude na hradech byla spousta kočiček (těch čtyřnohých &#61514;). Po výkladu jsme opět dostali volný prostor na vlastní prohlídku hradu a tak jsme toho patřičně využili. Udělali fotky do rodinného alba a poté se na šestou hodinu vydali do kostela ve Spišském Podhradí – vesnice přímo pod hradem, kde jsme spolu s místními farníky děkovali a chválili Boha za všechna dobrodiní, která nám dopřává. Po mši jsme se jeli ubytovat do nedalekého Penzionu Podzámok, kde na nás již čekala večeře. S večerním soumrakem se skupinka odvážlivců vydala na „noční“ pochod na hrad, který neměl chybu (až na špinavé boty). Po návratu jsme se zapojili do všeobecného veselí ve společenském sále penzionu a posilněni zlatavým mokem jsme se dali do zpěvu lidovek známých i neznámých (zejména mladší ročníky hodně tápali). <p>
Třetího dne jsme navštívili Spišskou Kapitulu, na kterou už nezůstalo místo v nadupaném programu předešlého dne. Další zastávkou byla Mariánská Hora u Levoče. Na tomto nádherném místě jsme opět měli mši a poté jsme sjeli do Levoče. Zde jsme navštívili chrám sv. Jakuba, kde je největší barokní vyřezávaný oltář na světě s výškou 18,62 metrů a šířkou 6 metrů. Následovala prohlídka dalších částí chrámu a poté volno na zmrzlinu&#61514; a odjezd na místo našeho dalšího noclehu – vesničky Bešeňová. Zde  je termální koupaliště, do kterého se všichni těšili. Cestou jsme projížděli po jižní straně Vysokých Tater. A takové počasí jako bylo ten den, prý pamětníci ještě nezažili. Naskytly se nám nádherné výhledy na hřeben Vysokých Tater v čele s Gerlachem a dalšími známými štíty (Lomnický štít, Kriváň…). Jakmile jsme přijeli do Bešeňové a ubytovali se, téměř všichni využili možnosti vykoupat se v termální vodě a patřičně si to také každý užíval. Je nádherný pohled na otce Zdeňka, jak se řítí korytem tobogánu, kdy je dole vyvržen do bazénu a v zápětí za ním se tam objevují další a další účastníci zájezdu, mladší i ti starší. Po několika hodinách v bazénech nás čekala vynikající večeře a pak jsme se sešli v malebné hospůdce, kde se opět zpívalo a užívalo posledního společného večera. <p>
Poslední den naší pouti byl program opět docela napěchovaný. Cestou jsem zajeli do vesničky Zazrívá (točil se zde film Želary), ale hlavně zde několik rodin ručně vyrábí pochoutku – korbáčiky, které si každý zakoupil. Pokračovali jsme na poutní místo Rájecká Lesná, kde je Slovenský Betlehem. Mechanický betlem o rozměrech 8,5 x 3 x 2 metry, kde je kolem ústředního motivu betlémských jesliček,  seskupeno celé Slovensko, včetně charakteristických dominant, architektonických památek a pracujících lidských postav. Poté jsme dojeli do Rájeckých Teplic, kde jsme měli v moderním kostele (vysvěcen v r. 2003) mši. Poté opět bylo volno na prohlídku tohoto lázeňského městečka. Tento den byla ještě na programu návštěva Turzovky, což byl poslední cíl naší cesty.<p>
Ještě malý postřeh na závěr. Nejednou se nám stalo, že když jsme přejížděli autobusem tak pršelo. Avšak po příjezdu na místo určení, déšť ustal. A po celou dobu co jsme byli venku bylo hezky a začalo pršet zase až když jsme nastoupili do autobusu. Zajímavá „náhoda“.<p>
Touto cestou bych chtěl ještě poděkovat mojí mamince a strejdovi za krásně připravenou pouť. A s přáním ještě spousty vydařených poutí se budu těšit zase na příští rok. Kam to asi bude?<p>
<p>
Tomáš Lehrl<p>
