---
id: 100
rok: 2007
idr: 8
nazev: Kněžské svěcení Pavla Sandtnera
autor: Vašek
vlozil: 1
datum: '10.6.2007 19:36'
datum_iso: '2007-06-10 19:36:00'
upravil: 1
upravil_datum: '10.6.2007 20:49'
foto_pocet: 10
foto_nazev: sveceni-Pavel
fotky:
  - 'Slavnostní bohoslužba začíná, čtyři jáhni - kandidáti kněžství - přicházejí'
  - Vlastní obřad svěcení právě začal
  - >-
    Pavel Sandtner slibuje do rukou otce biskupa Dominika Duky poslušnost jemu i
    jeho nástupcům
  - Vkládání rukou při vlastním udílení svátosti kněžství
  - Katedrála byla pěkně plná - asi sedmdesátka kněží a stovky věřících
  - Čerstvě vysvěcení kněží udílejí novokněžské požehnání
  - Společné foto novokněží s otci biskupy. Otec Pavel první z prava
  - Společné foto Pavla s přibyslavskou farní mládeží
  - Oslava v hospůdce Ferdinand
  - Zastávka na zmrzlinu cestou domů ve Slatiňanech
---
V sobotu 9. června ráno vyjel z Přibyslavi autobus a téměř desítka aut plných přibyslavských farníků. Tato dobrá stovka poutníků měla jediný cíl - katedrálu Svatého Ducha v Hradci Králové.<p>
Důvod byl prostý. O půl desáté tam totiž začínala mše svatá, na které <strong>přijal z rukou otce biskupa Dominika Duky svátost kněžství</strong> náš kaplan a jáhen <strong>Pavel Sandtner</strong>.<p>
Slavnostní bohoslužby, při které byli kromě Pavla vysvěceni na kněze <strong>ještě další tři jáhni</strong>, se zúčastnili i další dva královehradečtí biskupové otec arcibiskup Karel Otčenášek a otec biskup Josef Kajnek, asi sedmdesát kněží z celé diecéze a pochopitelně i několik stovek věřících. Jak je vidět na fotografiích, byla katedrála zase jednou "pěkně našlápnutá".<p>
Po promluvě, <strong>při vlastním obřadu</strong> svěcení, kandidáti kněžství nejprve slíbili do rukou otce biskupa poslušnost jemu i jeho nástupcům. Následovalo vlastní udělení svátosti <strong>vkládáním rukou</strong> otce biskupa i všech přítomných kněží na hlavu svěcenců. Novokněží na znamení svého stavu odložili jáhenskou dalmatiku a oblékli kněžskou štolu a ornát. Následovalo pomazání rukou nových kněží olejem na znamení toho, že se tyto ruce budou dotýkat chleba a vína, které se proměňují v Tělo a Krev Ježíše Krista. Poté se přítomní kněží pozdravili s novoknězi bratrským pozdravením, aby vyjádřili, že je přijímají do svého středu, a nakonec nově vysvěcení kněží přijali od otce biskupa přinesené obětní dary. Dále již pak pokračovala bohoslužba obvyklým způsobem.<p>
Poté, co novokněží i s ostatními duchovními a ministranty opustili ve slavnostním průvodu katedrálu, "vyřítili se" ven i všichni přítomní, aby se každý v zápětí mohl "vrhnout" na toho "svého" novokněze, popřát mu vše nej..., potřást si sním rukou nebo třeba také vyfotit. Na zástupy kněží, ministrantů a věřících, jenž se shromáždily na náměstí před biskupským palácem, musel být dozajista zajímavý pohled. Aspoň to tak naznačovaly pohledy a slova náhodných kolemjdoucích.<p>
Když byly odbyty gratulace, zbývala do odjezdu autobusu necelá hodina. Každý ji využil podle svého, leč značná část mládeže i dospělých včetně otce Zdeňka vyrazili do vyhlášené hospůdky Ferdinad, aby tam ve stinné zahrádce <strong>společně oslavili tuto slavnou událost</strong>, jakou kněžské svěcení bezesporu je. Ti, co tam nebyli, se mohli k oslavě přidat alespoň ve Slatiňanech, kde jsme se při zpáteční cestě zastavili na točené zmrzlině.<p>
Závěrem snad už jen zbývá <strong>popřát Pavlovi</strong>, aby na té cestě, ke které si ho Pán vyvolil a na kterou plně vstoupil přijetím svátosti kněžství, byl šťastný s spokojený. <strong>Kéž mu Pán žehná</strong> a dá hojnost darů Ducha Svatého, aby byl dobrým pastýřem svěřených oveček.<p>
<p>
