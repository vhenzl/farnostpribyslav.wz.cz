---
id: 40
nazev: 'Podzimní prázdniny Havlíčkova Borová '
autor: Vašek Henzl
fotky: null
---
V sobotu 25.října okolo desáté hodiny dopoledne začaly na Borovský kopec šplhat celé zástupy aut, v jejich útrobách se "schovávaly" děcka z naší farnosti i okolí ve věkovém rozmezí od nějakých osmi let až po ty cetileté, aby část podzimních prázdnin společně prožily na zdejší faře.
<p>
Po seznámení se a naplnění žaludků jsme vylezli na kopec za hřbitov a tam ošleháváni podzimním "severákem" setrvali po necelé tři hodiny hrajíc různé (především běhací) hry. Poté jsme se "ohřáli" u ohně při opékání buřtů a pak už definitivně zalezli do tepla fary, aby jsme si vyslechli duchovní slovíčko otce Zdenka. Večer jsme strávili ve společence, kde jsme opět hráli hry, a celý den jsme zakončili společnou modlitbou.
<p>
Nedělní den jsme začali rozcvičkou na sněhovém poprašku a po snídani jsme vyrazili do zdejšího kostela na mši svatou. Po výborném obědě z dílny našich drahých kuchařek jsme vytvořili dílny (a ne ledajaké) pro nás pro všechny po celé faře - a tak kdo měl zájem, mohl se naučit plést náramky, vytvořit něco z keramické hlíny, papíru,...,malovat na kolíčky, navlékat korálky a spoustu dalších věcí. Po krátkém vyvětrání se a večeři, následovala "hodina" tance, kdy jsme téměř celý večer strávili učením se a tancováním Nosiček vod, Palem, Madisonu, Vln,...
<p>
Nastal večer, nastalo jitro, den poslední. Téměř celé pondělní dopoledne jsme "zabili" jednou jedinou hrou, tzv. Dědečky, která spočívala v tom, že ve dvojici se vždy jeden musel naučit básničku, pak ji naučil druhého a ten ji musel bez chyby odříkat - a takových básniček bylo dvanáct. Po obědě jsme pak ještě "zabili několik mafiánů", uklidili po sobě celou faru a po menších zmatcích s odjezdem se rozjeli domů.
<p>
Myslím, že to byla opět jedna z vydařených akcí, kde se ukázalo, že když se chce a je k tomu požehnání "ze zhora", tak se nechá prožít pěkných pár dní i v širokém věkovém rozpětí.
