---
id: 7
nazev: Mládež a eucharisticky kongres
autor: Vašek Henzl - fl. č. 16/02
fotky: null
---
Pro mládež byl připravený program v kostele Nejsvětějšího srdce Ježíšova. Vše zahájila divadelně taneční scénka znázorňující cestu od obilného zrna přes žně a mletí mouky až po hotový chléb, který se stává jednak naším každodenním pozemským pokrmem, ale také skrze svátost Eucharistie pokrmem života věčného.  Pak nás přišel uvítat a pozdravit otec biskup Dominik, který ale vzápětí předal slovo otci biskupovi Jiřímu Paďourovi. Ten měl katechezi na téma Mládí a Eucharistie, kde se mimo jiné zamýšlel nad úctou k Nejsvětější svátosti. Řekl něco v tomto smyslu: Jak můžeme chtít, abychom měli úctu k Někomu, v koho můžeme jen s dětskou vírou věřit, že je přítomný v hostii, když Ho nevidíme, když  si kolikrát nevážíme ani našich přátel a natož pak nepřátel, které vidíme, kteří stojí vedle nás, když je kolikrát nedokážeme ani pozdravit a říct: „Ahoj. Já tě vidím. Vím, že tady jsi“ ?
<p>
Po katechezi následovalo rozdělení do skupinek tak po pěti, kde jsme se zamýšleli nad texty písma Ex 16,6-8 a J 6,54. Potom jsme se na chvíli ztišili při adoraci před Nejsvětější svátostí provázené myšlenkami o Kristově tváři.
<p>
Na závěr programu jsme v duchu motta kongresu vyměnili kámen představující naše kamenné srdce za srdce s větou z Ez 11,19 „A dám jim jedno srdce a vložím do jejich nitra nového ducha, odstraním z jejich těla srdce kamenné a dám jim srdce z masa.“
<p>
Během kongresu nezapomnělo se také na mladší děti. Zpívání písniček, pak katecheze ve skupinkách (ministrantská, výtvarná a hudební) s následným uměleckým ztvárněním. To byl program pro ně, který byl připraven  v Novém Adalbertinu.
<p>
Modlitbou Anděl Páně začal společný program na zimním stadionu, kam jsme se všichni přesunuli.
<p>
Celý kongres bych zhodnotil jako velmi pěkný. Opravdu všichni, kdo tam nebyli mohou litovat, protože to byla jednak dobrá možnost veřejně se přiznat k Eucharistickému Kristu při průvodu, ale také třeba příležitost k zamyšlení nad tím, co pro mě vlastně Eucharistie znamená.
