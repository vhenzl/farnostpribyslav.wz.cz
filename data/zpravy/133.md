---
id: 133
rok: 2008
idr: 6
nazev: Farní benefiční ples
autor: Vašek Henzl
vlozil: 1
datum: '28.1.2008 08:12'
datum_iso: '2008-01-28 08:12:58'
upravil: 1
upravil_datum: '29.1.2008 17:35'
foto_pocet: 25
foto_nazev: farni-ples
fotky:
  - Kasička u vstupu sloužila na příspěvek na varhany.
  - První odvážní tanečníci.
  - Taneční pořádek je potřeba řádně vyplnit aneb Kdo si co s kým zatancuje?
  - Taneční pořádek podruhé.
  - Úvodní slovo otce Zdeňka.
  - Šatlava to pěkně rozjela...
  - ...a sál byl plný tanečníků.
  - Zástupci nejstarší generace.
  - Starší a střední generace se držela spíše v sále...
  - ...zatím co mládež zabrala stoly na chodbě.
  - >-
    Přítomné dámy a dívky se spikly proti otci Zdeňkovi a zřejmě ho chtěly
    utancovat...
  - '...to se však nezdařilo, neboť ho přišel podpořit vepřový mág Lukáš...'
  - ...a nakonec opět tancovali všichni.
  - >-
    Kapela Šatlava ve složení Lukáš 'Zátka' Málek, Martin 'Kása' Kasal, Ondřej
    'Šak' Málek, Libor 'Medvěd' Jaroš...
  - >-
    ...a Petr 'Pitris' Místecký a jeho bicí. (Tohle ještě není ten poslední
    úder, ale možná tak nějak vypadal.)
  - Polku a Valčík...
  - ...střídaly i moderní písně a tance.
  - Maruška Zrzavá a Kája Březina - hlavní organizátoři opravy varhan.
  - Maruška s Kájou děkují Lukášovi za nápad uspořádat ples.
  - 'Takto vypadalo poděkování, které všichni organizátoři plesu dostali.'
  - Tancovalo se i po půlnoci.
  - Chvilka na oddechnutí...
  - ...před bláznivou tancovačkou (pogovačkou).
  - >-
    Šatlava v nezvyklém složení - Kása basa, Zátka kytara a Ondra zřejmě někde
    na parketě...
  - ...na poslední sérii však zase byli kompletní.
---
<!-- Generated by XStandard version 2.0.0.0 on 2008-01-29T17:35:17 -->

<p>V sobotu 26. ledna se <strong>poprvé v historii</strong> farnosti uskutečnil v prostorách fary farní ples. Jeho výtěžek je určen na opravu přibyslavských varhan.</p>
<p>S myšlenkou uspořádat ples přišel teprve před neuvěřitelnými dvěma týdny známý přibyslavský řezník a - jak bývá nazýván - <strong>vepřový mág Lukáš Sejkora</strong>. K tomu se přidal nápad spojit příjemné s užitečným a pojmout ples jako benefiční. Otec Zdeněk dal této skvělé myšlence své požehnání, a tak se přípravy za pomoci mnoha spolupracovníků mohly rozjet v plném proudu.</p>
<p>Páteční den byl určen pro přípravu nejrůznějších zabijačkových dobrot z Lukášovy dílny - a tak během dne postupně <a href="http://dedamalek.blog.cz/0801/pozvanka-na-prvni-farni-ples" title="Děda Málek Blog - fotografie ze zabijačky">spatřily světlo světa</a> tlačenka, guláš a další výrobky, které pak byly na plese k mání pro zaplnění hladových žaludků i pohlazení chuťových buněk. Během soboty se pak farní sál proměnil v taneční parket, <strong>Šatlava</strong>, která se zhostila hudebního doprovodu - a nutno podotknout, že na výbornou - si připravila své &quot;nádobíčko&quot; a ples mohl začít.</p>
<p>Začátek plesu by stanoven na devatenáctou hodinu, avšak krátce po ní se po faře pohybovalo jen několik osob a to ještě převážně z řad pořadatelů. Až by se mohlo zdát, že celý ples spěje k velkému fiasku. To by však člověk nesměl znát přibyslavské farníky. A tak se farní sál a přilehlé prostory během následující hodiny naplnily několika desítkami osob <strong>nejrůznějšího věku</strong>. Jak lze vidět z fotografií, složení bylo skutečně různorodé - od mládeže až po ty nejstarší, jejichž vlas již krášlí stříbro.</p>
<p>První sérii, jenž se nesla v dvoučtvrteční taktu, načala <a href="http://www.satlava.eu/">Šatlava</a> krátce po půl osmé a ihned se na parketě objevili první tanečníci. A tak tomu už zůstalo po celý večer, nebyla písnička, aby na ní někdo netancoval, po většinu sérií byl parket plný.</p>
<p>Po úvodní sérii dostal slovo <em>otec Zdeněk Kubeš</em>, aby mohl všechny přítomné přivítat a pozdravit, a pak už následoval jeden tanec za druhým. Komu už nohy netančily, mohl využít občerstvení na chodbě, zajít do kuchyně na již zmíněné vepřové dobroty nebo jen tak posedět a popovídat u stolů rozmístěných po chodbě i v sále.</p>
<p>Po jedenácté hodině přišel na řadu <strong>taneční pořádek</strong>, kterým se pořadatelé inspirovali na <em>Plesech mladých</em> pořádaných <abbr title="Salesiánské hnutí mládeže">SHM</abbr>, a který - jak jinak - opět slavil úspěch. Série devíti tanců z tanečního pořádku si vyžádala menší půlnoční přestávku, po které přišel ten správný čas, aby se slova ujali <em>Maruška Zrzavá</em> a <em>Kája Březina</em>, hlavní organizátoři <a href="./index.php?page=11">opravy varhan</a>, a poděkovali všem, kteří se o tento benefiční ples zasloužili. Vedle již zmíněného Lukáše Sejkory to je jeho pravá ruka <em>Zdena Strašilová</em>, dále pak kuchařský tým ve složení <em>Jiří Březina</em>, <em>Anna Šauerová</em> a <em>paní Čeplová</em>, celý rozsáhlý klan <em>rodin Málkových</em>, Šatlava a také všichni ti, kteří na tento ples přišli. Podle předběžných odhadů Marušky a Káji tento <strong>ples přinesl výtěžek za několik benefičních koncertů</strong>.</p>
<p>Plesové veselí pokračovalo i po půlnoci. Kluci ze Šatlavy předváděli zajímavé výměny nástrojů, nejvytrvalejší tanečníci dál ošoupávali lak z podlahy na sále, na své si přišli i vyznavači poga. A tak se všichni protančili a proskákali až ke čtvrt na tři, kdy s posledním Pitrisovým úderem do bicích skončil první farní ples.</p>
<p>Z očí i slov všech přítomných šlo číst, že se ples skutečně vydařil. Dost možná, že touto skvělou akcí byla položena nová tradice. Inu, nechme se překvapit příští rok.</p>
<hr />
<h3 class="left">Update 29. 2. 2008 17.30</h3>
<p>Již je znám přesný výtěžek plesu. Čistý zisk na opravu varhan činí 12 300 Kč.</p>
