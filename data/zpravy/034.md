---
id: 34
nazev: Poděkování otci Miroslawovi
autor: '? ? fl. č. 23/03'
fotky: null
---
V neděli 29. června při ranní mši sv. budeme naposled společně slavit oběť mše sv. s našim duchovním otcem Miroslawem Michalakem.
<p>
Odchází do jiné farnosti. Jen v krátkosti pár vět o jeho činnosti. Na prvním místě otci Miroslawovi ležel na srdci duchovní život farnosti a otevření se pro Boha. Hlavně chtěl ukázat mladým lidem a rodinám s dětmi pravou cestu. Věděl, že mladí lidé jsou pokračovatelé víry a vkládal do nich velkou naději. Byl dobrým vůdcem citlivých duší ve svátosti smíření. Dětem, které přijaly křest, i těm, které přistoupily k l. svatému přijímání, rád dával dárek, aby na tento den nezapomínaly. První sv. přijímání bylo vždy krásné a dojemné, při něm jsme si i my starší obnovili vzpomínky na svoje dětství. Slavnostní obřady byly vždy provázeny něčím novým, aby byly důstojné a přitažlivé. Slavnost Božího Těla a Krve Páně byla vždy krásným a důstojným projevem veřejného vyznání víry. Snažil se, aby se co nejvíce farníků zapojilo a spolupracovalo s knězem.
<p>
S pomocí Boží se mu dílo na vinici Páně dařilo. Budeme se snažit abychom s novým knězem a zdejším duchovním v tom pokračovali dál. Učil nás, že nemáme stále jen prosit a něco žádat, ale hlavně oslavovat Boha a děkovat mu.
<p>
Jako blesk zasáhla nás zpráva, že odcházíte. Pro mnoho farníků to bylo bolestné. Počítali jsme, že tu s námi, otče Miroslawe, několik roků budete. Bohužel, Pán a Vaši nadřízení mají s Vámi jiné plány. Nezbývá nám než Vám za vše poděkovat a také poprosit za odpuštění, jestli jsme Vám vědomě nebo nevědomě někdy způsobili bolest nebo křivdu.
<p>
V novém působišti Vám přejeme hodně lásky, porozumění a Boží ochranu - Bůh Vám žehnej. 
<p>
Ze srdce přejí vaši farníci.
