---
id: 102
rok: 2007
idr: 10
nazev: Přibyslavská pouť a primice otce Pavla
autor: Vašek Henzl
vlozil: 1
datum: '23.9.2007 04:20'
datum_iso: '2007-09-23 04:20:00'
upravil: 1
upravil_datum: '23.9.2007 14:58'
foto_pocet: 10
foto_nazev: primice-pavel
fotky: null
---
Letošní poutní slavnost byla tak trochu výjimečná. Prvním důvodem  je fakt, že 24. června připadlo na neděli, takže jsme pouť slavili skutečně přímo na Slavnost narození svatého Jana Křtitele. To by však ještě nebyl důvod k výjimečnosti, to se stává zpravidla každých sedm let. To, co učinilo tento slavnostní den ještě slavnostnějším, byla oficiální přibyslavská primiční mše otce Pavla Snadtnera. Tu skutečnou primiční měl ale otec Pavel hned druhý den po svém <a href="/?page=2&idr=8&year=2007">vysvěcení</a> kdesi v Praze v Dejvicích a svoji první přibyslavskou zřejmě <a href="http://dedamalek.blog.cz/0706/uz-je-o5-v-pribyslavi" title="podle zprávy Rozuma na Děda Málek Blog">ve středu 13. června</a> ráno.</p><p>
V závěru slavnostní mše nám všem otec Pavel sdělil radostnou zprávu, která se proslýchala už od jeho svěcení, a to sice, že neodejde ani do Chrudimi, ani do Hlinska, ani jinam, kam měl původně jít, ale že zůstane u nás v Přibyslavi a přitom bude vypomáhat v Nížkově.</p><p>
Odpoledne od sedmnácti hodin nás pak Pavel pozval k setkání na farní zahradě. Zde jsme si jako mládež připravili pro otce Pavla několik žertovných úkolů, které jako kněz a budoucí farář musí zvládnout. A tak nás musel Pavel před zraky všech přítomných přesvědčit, že zvládne speciální kněžskou rozcvičku, udělat svačinu pro pana biskupa, spočítat spotřebu mešního vína či si vyžehlit noční košili. Mezi jednotlivými úkoly ho převážel speciální expres v podobě már vydávající zvuk <a href="http://www.csfd.cz/film/5421-dodesukaden/" title="Japonsky šššš neboli zvuk vlaku.">Dode's-Ka Den</a>.  A jelikož ve všech úkolech úspěšně obstál, zasloužil si od nás na konec písničku složenou speciálně k této příležitosti.</p><p>
Po celou dobu bylo ve stodole připraveno výborné pohoštění nejrůznějšího druhu  a každý, kdo přišel, mohl tímto společným (pod)<span title="který pro některé končil dlouho po desáté :-)" class="about">večerem</span> skvěle a důstojně zakončit tento slavnostní pouťový a primiční den.</p><p>
