---
id: 27
nazev: Silvestr
autor: Vašek Henzl - fl. č. 02/02
fotky:
  - Na běžkách u Zemské brány
---
Jak prožila konec starého a příchod nového roku farní mládež? Jak jinak než spolu. Tentokrát jsme se vypravili do Bartošovic v Orlických horách, kde jsme zakončili rok s komunitou Chemin Neuf. Celkem se nás tam sjelo asi šedesát lidí z různých koutů republiky, z Přibyslavi a okolí nás bylo dvacet. Užili jsme si tam pět krásných dní plných sněhu, lyžování, zábavy a pochopitelně také modlitby. 
<p>
Cesta na sever. Tak znělo téma silvestrovského večera, který jsme si sami připravili. Jeho první část byla plná scének, písniček a tanců. V druhé části pak přišlo ztišení, kdy jsme se zamýšleli nad uplynulým rokem, a sdílení ve skupinkách. Před půlnocí jsme odjeli autobusem do nedalekého Neratova, kde jsme slavili půlnoční mši svatou. Ta byla pod širým nebem v polorozbořeném kostele. Ačkoliv byl téměř dvacetistupňový mráz, bylo to opravdu nádherné přivítání nového roku. 
<p>
Zcela jistě můžu říct za všechny, že to byl skvělý a vydařený Silvestr, kdy jsme mohli zase zažít a uvědomit si krásu společenství a z kterého jsme si určitě každý odvezli něco domů.
