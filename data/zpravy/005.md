---
id: 5
nazev: Druhá škola animátorů
autor: Vašek Henzl - fl. č. 11/02
fotky: null
---
Kdo je to vlastně animátor? Animátor je člověk, který vede nějakou skupinku, společenství, člověk, který by se měl starat jednak o program setkání, ale také o lidi ze společenství. Z toho také vyplývá jeho název - animátor, který pochází z lat. slova anima, což je česky duše.
<p>
A právě tito lidé, kteří se starají nebo by se chtěli starat o nějaké společenství, se v pátek 5. 4. už po druhé sjeli do Přibyslavi na faru, aby načerpali další vědomosti. Setkání začalo večer po mši svaté přednáškou otce Miroslawa na téma: Cesta od animátora mrtvoly k živému animátorovi. Ale se vzděláváním se to nesmí přehánět, zvlášť v pátek večer, takže po této přednášce a společné modlitbě jsme vzali program do vlastních rukou a další přednáška byla až v sobotu. První měl losenický farář P. Daniel, který navázal na téma z prosince, kdy byla první škola animátorů, a zamýšlel se nad tradicemi v církvi, pojmem víra, nad autoritou animátora a jak to spolu všechno souvisí. Druhá přednáška byla z biblistiky, kdy se P. Richard ze Želiva zabýval rozborem evangelií, pro koho, jak a v jaké době vznikaly. Po obědě a chvilce na oddechnutí přišla přednáška P. Adriana z Havlíčkova Brodu na téma Evangelijní rady. Na konec jsme se rozdělili do skupinek, kde jsme se zamýšleli nad symbolikou a slavením liturgie podle myšlek, které vybral P. Miroslaw z knihy kardinála Josepha Ratzingera "O duchu liturgie".
