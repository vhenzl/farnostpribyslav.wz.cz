---
id: 121
rok: 2007
idr: 26
nazev: Informace z Farní rady
autor: Vašek Henzl
vlozil: 1
datum: '27.11.2007 00:14'
datum_iso: '2007-11-27 00:14:29'
upravil: 1
upravil_datum: '27.11.2007 12:05'
foto_pocet: 0
foto_nazev: ''
fotky: null
---
<!-- Generated by XStandard version 2.0.0.0 on 2007-11-27T12:04:17 -->

<p>V pátek 23. listopadu se po večerní mši svaté uskutečnilo poslední letošní pracovní setkání Farní rady, kterého se zúčastnili členové <a href="./?page=5" title="Seznam členů obou rad.">rady</a> Pastorační i Ekonomické. Zde přináším krátkou zprávu o průběhu setkání.</p>
<p><em>Poznámka: Toto není oficiální zápis, ten najdete v nejbližší době jako obvykle na nástěnce v kostele.</em></p>
<h2>Dokument Plenárního sněmu katolické církve v ČR</h2>
<p>Na úvod nás otec Pavel seznámil s částí dokumentu <strong>Život a poslání křesťanů v církvi a ve světě</strong>, což je závěrečný dokument <em><a href="http://snem.cirkev.cz/" title="Oficiální stránky Plenárního sněmu">Plenárního sněmu katolické církve v ČR</a></em>. Jednalo se jen o lehký úvod do více jak sto stránkového textu. V seznamování s jeho obsahem bude otec Pavel pokračovat i na dalších setkáních. Už i v tomto úvodu zaznělo několik zajímavých věcí, které lze hromadně označit jako <strong>podněty biskupů k činnostem ve farnostech</strong>. V následujícím seznamu je několik takových podnětů, ke kterým se pak vrátil otec Zdeněk nebo které mě zaujaly.</p>
<ul>
	<li>Posezení, <strong>setkání po mši</strong> s knězem (nebo i bez něho) a diskuze o liturgických textech (ale i nejen o nich). Možnost střídat např. jeden týden setkání dospělých, druhý týden setkání mládeže.</li>
	<li><strong>Liturgie</strong> zaměřená na konkrétní cílovou skupinu. Možnost pro příští rok zahrnout do pastoračního plánu několik mší určených pro starší (seniory).</li>
	<li>Nějakého vhodného muže z farnosti doporučit ke službě <strong>trvalého jáhna</strong>. Možnost modlitby na tento úmysl.</li>
	<li><strong>Svátost křtu</strong> je slavností celé farnosti, ne úzkého okruhu lidí. Podle toho k ní přistupovat.</li>
	<li><q>Zvláště ve městech a větších farnostech by se měl oživit gregoriánský chorál. Missa mundi a zpívané latinské ordo by měly být všeobecně známé a častěji užívané.</q> Otázkou nyní je, zda jsme větší farnost.</li>
</ul>
<h2>Co nás čeká</h2>
<p>V další části otec Zdeněk připomenul jednotlivé akce, které se uskutečnily od posledního setkání, a plynule jsme přešli na plánování akcí pro následující období a řešení s tím souvisejících problémů. Výsledkem je následující seznam, který z větší části zrcadlí <a href="./?page=4">pastorační plán</a>.</p>
<ul>
	<li>V tomto týdnu začne úprava osvětlení v kostele.</li>
	<li>1. a 2. prosince duchovní obnova pro mládež v Havlíčkově Borové.</li>
	<li>Ve středu 5. 12. od 16.30 Mikulášská mše svatá.</li>
	<li>Sobota 8. 12. od 13 hodin ve farním sále <a href="/?page=1&amp;id=62" title="Pozvánka na akci.">Předvánoční překvapení</a> v režii paní Bencové.</li>
	<li>Sobota 15. 12. od 13.30 možnost k vánoční svátosti smíření.</li>
	<li>22. prosince příjezd Betlémského světla - v 7.44 na nádraží. Zajišťují skauti z oddílu Aldebaran.</li>
	<li>22. prosince dopoledne mše svatá v domě s pečovatelskou službou za účasti dětí, skautů a Cum Laude.</li>
	<li>23. prosince předvánoční večerní adorace.</li>
	<li>24. 12. v 16.00 „půlnoční“ dětská mše svatá.</li>
	<li>25. 12. od 16 hodin Jesličková pobožnost v kostele.</li>
	<li>26. 12. Zpívejme všichni koledy - zpívání koled v kostele.</li>
	<li>28. 12. Po večerní mši svaté předsilvestrovský hokejový turnaj u Syberů.</li>
	<li>31. 12. v 17 hodin mše svatá na konec roku.</li>
	<li>Vánoční sbírky budou určeny na kontribuce.</li>
	<li>Tříkrálová sbírka proběhne v sobotu 5. ledna odpoledne.</li>
	<li>V březnu by měl přijet herec Miroslav Částek a uvést Popelku Nazaretskou.</li>
	<li>Farní poutní zájezd bude na přelomu května a června, konkrétně 29. 5. až 1. 6.</li>
	<li><strong>Poutní slavnost</strong> narození sv. Jana Křtitele budeme slavit <strong>už v neděli 22. června</strong>, protože na další neděli připadá slavnost svatého Petra a Pavla.</li>
</ul>
<h2>Webové stránky farnosti</h2>
<p>Nejobsáhlejším bodem celého setkání byla diskuze ohledně webových stránek farnosti. Nejprve jsem vysvětlil současný <strong>nevyhovující stav</strong>, kdy zde na Webu zdarma mj. začíná docházet místo, a nadnesl vyplývající potřebu přejít na vlastní <strong>hosting s vlastní doménou</strong>. Dále jsem představil svoji představu koncepce farního webu - přibližně tím samým způsobem, jak jsem ji prezentoval i na nedávném <em>Fóru o webových stránkách farnosti</em>. Jejím asi nejdůležitějším rysem je <strong>existence farního blogu</strong> v rámci farních stránek a možnost pro celou farnost podílet se na obsahu webu. V závěru jsem nastínil několik možností realizace celého projektu.</p>
<p>V průběhu diskuze jsme zvažovali různé pohledy na nejrůznější problémy s koncepcí souvisejícími - ať už je to otázka anonymity, potřeba existence redakční rady či zajištění důstojné prezentace farnosti. Výsledek téměř dvouhodinové debaty by se dal shrnout do následujících bodů:</p>
<ul>
	<li>Pastorační rada téměř plnou většinou <strong>odsouhlasila změny</strong> farního webu (což znamená vlastní doménu, přechod na placený hosting a z toho plynoucí změnu systému webu).</li>
	<li>Jak bude vypadat vlastní realizace nového systému, záleží mj. na Ekonomické radě, neboť se jedná i o otázku finanční.</li>
	<li>Jaká budou přesná <strong>pravidla používání</strong> webu (anonymní komentáře apod.) bude ještě otázkou diskuze.</li>
	<li>V souvislosti s novým systémem by měla vzniknout <strong>redakční rada</strong> a několika členný tým lidí, kteří budou mít na starosti aktualizaci webu.</li>
	<li>K nedávno vzniklému blogu (v současnosti nazvanému jako <em>Blog od sv. Jana Křtitele</em>) se <em>Římskokatolická farnost Přibyslav</em> nebude hlásit, a tím se distancuje od jeho veškerého obsahu.</li>
</ul>
<p>Snažili jsme se k danému problému přistupovat skutečně zodpovědně. Myšlenka zahrnout blog přímo do stránek farnosti je svým způsobem <strong>průkopnická</strong> a rozhodně se nejedná v rámci církevních (a farních) stránek o něco běžného.</p>
<p>Je to v podstatě pokus, který se může ukázat jako nereálný a neschopný existence. Na druhou stranu, pokud se podaří, může přinést nový rozměr do využití internetu pro účely pastorace a také se stát vzorem a inspirací pro weby ostatních farností. Jak to skutečně dopadne, bude záležet na celé farnosti, jak se k tomuto projektu postaví.</p>
<p>Nový systém však <strong>nebude okamžitě</strong>. Když vše půjde hodně dobře, tak jako nejbližší možný termín odhaduji duben 2008. Z tohoto důvodu vás vybízím, pokud by už nyní měl někdo <strong>zájem</strong>, podílet se na obsahu farního webu a jeho aktualizaci, ať mě kontaktuje, přidělím mu přístupové údaje do současného systému a může pomoci spoluvytvářet tento současný web.</p>
<h2>Ke stažení</h2>
<p>V rámci příprav prezentací na Fórum i na Farní radu se mi nashromáždilo větší množství různých podkladů. Některé z nich by mohly být zajímavé i pro vás, proto je nabízím ke stažení.</p>
<h3>Prezentace z fóra</h3>
<p>V první řadě je to samotná prezentace z Fóra o webových stránkách farnosti. Proti verzi uvedené na fóru je doplněna o vysvětlující poznámky. Ke stažení <a href="/dokumenty/prezentace.pdf" title="Ve formátu PDF.">zde</a>.</p>
<h3>Statistika návštěvnosti</h3>
<p>Graf zachycující návštěvnost úvodní stránky farního webu od začátku roku 2007. Za povšimnutí stojí pokles během letních prázdnin a prudký nárůst po vzniku aféry Blog. Ke stažení <a href="/dokumenty/navstevnost.pdf" title="Ve formátu PDF.">zde</a>.</p>
<h3>Hledané fráze</h3>
<p>Seznam hledaných frází vedoucích z vyhledávačů na farní web. Ke stažení <a href="/dokumenty/vyhledavace.pdf" title="Ve formátu PDF.">zde</a>.</p>
