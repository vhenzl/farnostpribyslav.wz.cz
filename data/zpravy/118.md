---
id: 118
rok: 2007
idr: 23
nazev: Sedmý ročník Nocturna
autor: Vašek Henzl
vlozil: 1
datum: '22.10.2007 22:10'
datum_iso: '2007-10-22 22:10:57'
upravil: 1
upravil_datum: '8.11.2007 13:52'
foto_pocet: 13
foto_nazev: nocturno
fotky:
  - Terebint
  - Terebint
  - Při vystoupení skupiny Terebint se diváci moc nezahřáli
  - Nocturno 2007
  - Václav Koubek
  - Václav Koubek
  - Trombenik
  - Trombenik
  - Trombenik
  - Trombenik
  - Šatlava
  - Šatlava - Ondra při hře na klávesy
  - Šatlava
---
<!-- Generated by XStandard version 2.0.0.0 on 2007-11-08T13:52:29 -->

<p>O uplynulém víkendu proběhl již sedmý ročník <a href="http://nocturno.wz.cz/">Přibyslavského nocturna</a>, které se tradičně skládalo ze čtyř částí – páteční večer ve farní stodole, sobotní odpoledne v sále na faře, sobotní večer v kostele a nedělní mše svaté. </p>
<p>Z důvodů mé nepřítomnosti v Přibyslavi jsem nemohl navštívit ani jeden sobotní program, a tak vezměte za vděk aspoň několik poznámek, postřehů a především fotografií z pátku a neděle.</p>
<h3 class="left">Páteční večer ve farní stodole</h3>
<p>Páteční část festivalu odstartovala krátce po půl osmé večer vystoupením brněnské folkové skupiny <a href="http://www.volny.cz/terebint/">Terebint</a>, jejíž předností byly dvě sympatické ale především nádherně zpívající zpěvačky. Jedinou nevýhodou této skupiny, jejíž název má původ v Bibli a znamená údolí odpočinutí či oáza klidu, byla rychlost většiny písní, která nedokázala pořádně zahřát ani rozehřát publikum. Ovšem tato skutečnost nic nemění na tom, že se jednalo o krásný hudební zážitek.</p>
<p>Jako druhý vystoupil písničkář (a já bych si dovolil doplnit ještě pohádkář) <a href="http://www.vaclavkoubek.cz/koubek/">Václav Koubek</a>, který své písně doprovázené na harmoniku hojně prokládal nejrůznějšími příběhy a povídkami, z kterých nejednomu divákovi vytryskly slzy smíchu.</p>
<p>Za zlatý hřeb večera bych označil vystoupení pražské skupiny <a href="http://www.trombenik.cz/">Trombenik</a>. Toto uskupení pěti hudebních kouzelníků předvedlo neuvěřitelnou smršť balkánských, cikánských, židovských a dalších etnických písní, které jsou označovány jedním slovem – klezmer. Rytmické melodie si získaly celé publikum a mnohé dokonce roztančily. Úspěch Trombeniku se ukázal i v závěru jejich vystoupení, kdy si nadšení diváci vytleskali přídavek.</p>
<p>Jako poslední vystoupila všem dobře známá přibyslavská skupina <a href="http://www.satlava.eu/">Šatlava</a>, která opět předvedla velice pěkný výkon. Snad všechny přítomné překvapil – a to velice mile – Ondra Málek, který na jednu píseň vyměnil kytaru za elektrické klávesy. Nezvyklé, nečekané a o to lepší. Škoda jen, že závěr vystoupení Šatlavy se snížil na úroveň běžné průměrné zábavy. Těch několik převzatých písniček si možná mohli v rámci Nocturna odpustit a zůstat jen u své vlastní tvorby. Jistě by se tak předešlo i skákajícím fanouškům svlečeným do půl těla, což se podle mě na festival typu Nocturno nehodí. Nicméně i přes tento pro mě nepříjemný závěr hodnotím vystoupení Šatlavy kladně.</p>
<h3 class="left">Sobotní a nedělní program</h3>
<p>Jak jsem již zmínil v úvodu, sobotního programu jsem se nemohl zúčastnit. Proto přenechávám prostor vám a o svých zážitcích ze sobotního loutkové představení Žižka u hradu Rábí a večerního koncertu v kostele se můžete podělit v komentářích pod článkem.</p>
<p>Závěru letošního ročníku Přibyslavského Nocturna opět tradičně patřila nedělní druhá mše svatá, kterou tentokrát doprovodil chrámový sbor z Polné Čestmír. Co o jejich „vystoupení“ napsat? Bylo dobré. Co bych ale asi vyzdvihl, co mě potěšilo, že v našem kostele zase jednou zazněla jiná ordinária, než která se zpívají během celého roku.</p>
<p>Co říci závěrem? Snad jen tolik, že patří dík všem, kteří se o zdárný průběh Nocturna zasloužili, a že se můžeme těšit na další ročník v naději, že bude minimálně stejně tak dobrý, jako ten letošní.</p>
