---
id: 132
rok: 2008
idr: 5
nazev: Informace z farní rady - leden 2008
autor: Vašek Henzl
vlozil: 1
datum: '28.1.2008 03:45'
datum_iso: '2008-01-28 03:45:45'
upravil: 1
upravil_datum: '1.2.2008 11:13'
foto_pocet: 0
foto_nazev: ''
fotky: null
---
<!-- Generated by XStandard version 2.0.0.0 on 2008-02-01T11:13:26 -->

<p>V pátek 25. ledna 2008 po večerní mši svaté se na faře uskutečnilo <strong>veřejné zasedání</strong> Pastorační (a Ekonomické) rady farnosti. Možnosti zúčastnit se veřejného zasedání využila necelá dvacítka farníků, přítomní byli také starosta Přibyslavi pan Mgr. Štěfáček a pan Dr. Macek, kteří na toto zasedání přijali pozvání. Hlavními body tohoto prvního letošního setkání bylo projednání pastoračního plánu na rok 2008 a diskuze, co s kostelní/městskou věží.</p>
<p><em>Poznámka: Toto není oficiální zápis, ten najdete v nejbližší době jako obvykle na nástěnce v kostele.</em></p>
<h2>Účetní uzávěrka</h2>
<p>V první části seznámila paní Holcmanová všechny přítomné s účetní uzávěrkou za rok 2007. Konkrétní čísla bohužel nemám k dispozici, nicméně z údajů, které na radě zazněly, vyplývá, že farnost v uplynulém roce nehospodařila špatně. Celé vyúčtovaní by mělo být v brzké době rovněž dostupné na nástěnce v kostele.</p>
<h2>Pastorační plán 2008</h2>
<p>Druhým bodem bylo projednání pastoračního plánu pro letošní rok. Otec Zdeněk postupně prošel jednotlivé body již sestaveného plánu, který měli jednotliví členové rady vytištěný k dipozici, osoby, které mají zajištění jednotlivých akcí na starosti, na tuto skutečnost upozornil, a případně doplnil nějaké drobné změny.</p>
<p>Plán akcí pro letošní rok je víceméně shodný s předchozím rokem, žádné významnější změny se nekonají. Za upozornění stojí snad je fakt, že <a href="http://nocturno.wz.cz">Přibyslavské nocturno</a> bylo přesunuto hned na první říjnový víkend, kdy snad bude ještě trochu teplejší počasí. Rovněž <a href="http://www.motodeni.com/">Přibyslavské motodění</a> a sním spojená mše pro motorkáře nebude v září, ale už 23. srpna.</p>
<p>V následujícím seznamu jsou akce, které se budou konat v nejbližší době, a dále výběr některých dalších, které stojí za upozornění:</p>
<ul>
	<li>1. až 2. února adorace za kněze a nová duchovní povolání.</li>
	<li>Od února do června bude probíhat příprava dětí na první svaté přijímání.</li>
	<li>8. až 10. února setkání ministrantů v Ústí nad Orlicí.</li>
	<li>O víkendu 15. až 17. února proběhne <strong>duchovní obnova</strong> farnosti pod vedením P. Linharta.</li>
	<li>V pátek 29. února vikariátní setkání mládeže.</li>
	<li>Od února budou po celou postní dobu probíhat křížové cesty - tradičně vždy v pátek a neděli. Rozpis <a href="http://farnostpribyslav.wz.cz/index.php?page=4&amp;subpage=0&amp;rok=2008">viz pastorační plán</a>.</li>
	<li>1. března <strong>postní zamyšlení</strong> v režii Cum Laude.</li>
	<li>7. března další pracovní setkání PRF.</li>
	<li>8. března přijede herec Miroslav Částek a uvede Popelku Nazaretskou.</li>
	<li>Na Zelený čtvrtek 20. 3. by se měla opět uskutečnit symbolická &quot;Poslední večeře&quot;.</li>
	<li>Někdy <strong>v průběhu dubna</strong> proběhne <strong>veřejná sbírka na varhany</strong> po celém městě dům od domu.</li>
	<li>Jak již <a href="http://farnostpribyslav.wz.cz/index.php?page=2&amp;idr=26&amp;year=2007">bylo avizováno</a>, farní poutní zájezd do Rakouska bude 29. 5. až 1. 6.</li>
	<li>V sobotu 21. června bude tradiční pouťový koncert. <strong>V rámci pouťového večera</strong> na farním dvoře uvede <a href="http://www.vysocina-news.cz/clanek/v-pribyslavi-je-novy-ochotnicky-soubor/">divadelní soubor Muzikál</a>, známý díky své úspěšné prvotině Paměť přibyslavská, <strong>premiéru nové hry</strong> s názvem <strong>Potopa</strong>.</li>
	<li>Podzimní farní zájezd bude 20. září. Cíl zájezdu zatím určený není.</li>
	<li>3. až 5. října Přibyslavské nocturno.</li>
</ul>
<p>Celý pastorační plán je zveřejněn <a href="http://farnostpribyslav.wz.cz/index.php?page=4&amp;subpage=0&amp;rok=2008">zde na webu</a>, měl by být součástí příštího farního listu a nebo si jej <a href="http://farnostpribyslav.wz.cz/dokumenty/pastoracni-plan-farnosti-2008.pdf">můžete stáhnout</a> k vytištění ve formátu pdf.</p>
<h2>Investiční plán</h2>
<p>Dalším, velice krátkým, bodem bylo seznámení s investičním plánem na letošní rok, který zahrnuje následující tři položky:</p>
<ul>
	<li>Dokončení oprav v prvním poschodí na faře.</li>
	<li>Dokončení výměny osvětlení v kostele.</li>
	<li>V závislosti na financích a získaných dotacích je v plánu kompletní oprava zdi/portálu/vrat na farní dvůr.</li>
</ul>
<h2>Diskuze o věži</h2>
<p>Poslední a nejdelší částí byla diskuze o tom, co dále s věží u kostela, neboť její stav není zrovna nejlepší a důkladná oprava by se neměla moc dlouho odkládat.</p>
<h3>Přibyslavská věž v historických souvislostech</h3>
<p>Bývá nazývána jako <strong>věž kostelní</strong> i jako <strong>věž městská</strong>. Tuto jistou schizofrenii lze nejlépe pochopit ve světle historických událostí a souvislostí. Ty na radě pěkně vysvětlil pan doktor Macek.</p>
<p>Majetkové a vlastnické vztahy v minulosti vypadaly jinak než v současné době. Dříve měla každá významná stavba, jako kostely či právě třeba věž, nějakého svého patrona. Ten stavbu zajišťoval, financoval a za to míval nějaká výsadní práva, například při jejím používání (třeba významné místo v kostele).</p>
<p>Takovýmto <strong>patronem přibyslavské věže</strong> v době jejího vzniku (první zachované zmínky - rok 1497) bylo samo <strong>město Přibyslav</strong>. I dnes je při pohledu na věž patrné, že tehdy nesloužila jako nějaká sakrální stavba (zvonice), ale spíše jako hláska a pro obranné účely. Jak plynul čas, střídali se i majitelé přibyslavského panství a tím i patron věže. Na dlouhou dobu se jím stali Dietrichsteinové, posléze správa polensko-přibyslavského panství.</p>
<p>K podstatné a pro nás důležité změně došlo až <strong>v druhé polovině 19. století</strong>, kdy v důsledku tehdejších reforem došlo ke zrušení patronátů. Tehdy byla věž zapsána do pozemkových knih jako <strong>majetek přibyslavského chrámu</strong>, což nahlíženo dnešní legislativou znamená, že je majetkem farnosti.</p>
<p>Jak lze vyčíst ze seriálu článků PhDr. Málka o přibyslavké věži, které v současné době vychází v <a href="http://www.pribyslav.info/">Přibyslavském občastníku</a>, i po tomto převodu většina výdajů a starostí s věží padala na hlavu přibyslavské radnice a vrchnostenského úřadu v Polné.</p>
<p>Takto stručně nastíněné dějiny snad aspoň trochu osvětlují, proč se věž nazývá oběma výše zmíněnými přívlastky, i to, proč zřejmě ne malá část farníků (a občanů) neví, komu vlastně věž patří.</p>
<h3>Využití věže</h3>
<p>Jak vyjádřil otec Zdeněk ve svém úvodním slově k problematice, věž v současné době slouží farnosti pouze jako zvonice, jiný význam pro farnost nemá. Pokud se má investovat do opravy věže, je třeba, aby tato opravená věž měla nějaké smysluplné využití. A tím může být u takového historické stavby de facto pouze <strong>orientace na turistiku</strong> - výstavní prostory, muzeum, vyhlídková věž apod. - s tím, že by pochopitelně i nadále plnila úlohy, které má doposud - zvonice a místo pro hodiny.</p>
<p>Aby však takovouto turistickou atrakci provozovala farnost, je prakticky nereálné, finančně náročné a navíc to ani není nějakým cílem či prioritou farnosti. Jak na radě zaznělo, pro farnost je <strong>důležitější</strong> investovat například do stodoly a celkově areálu na farním dvoře, které mohou být využity <strong>pro pastorační účely</strong>.</p>
<h3>Co tedy s věží?</h3>
<p>Farnost samotná není zřejmě schopna věž sama opravit, bez (finanční) pomoci města se neobejde. Pan starosta Štefáček nastínil několik možností, jak by se oprava a následné využití věže dali řešit. Jedná se o možnost zápůjčky, pronájmu či převodu věže na město. Právě poslední jmenovaná se pak jeví jako nejlepší z hlediska možnosti získat dotace na opravu například z různých evropských fondů.</p>
<h3>Výsledek diskuze</h3>
<p>Diskuze, zda věž převést na město, či nikoli, a případně za jakých podmínek, byla vcelku dlouhá a zapojili se do ní jak členové farní rady, tak přítomní diváci. Na závěr proběhlo nezávazné <strong>hlasování</strong>, které má pouze informační charakter a do kterého se zapojili <strong>všichni přítomní</strong>. Z 35 účastníků veřejného zasedání se 29 vyjádřilo, že <strong>souhlasí</strong> s tím, aby věž byla přepsána na město, dva lidé byli proti a čtyři se hlasování zdrželi.</p>
<p>Zda a za jakých podmínek se převod uskuteční, bude nyní záležet ze strany farnosti na rozhodnutí Ekonomické rady a ze strany města, jak se k danému problému postaví zastupitelé. Vše je ještě otázkou mnoha jednání. Doufejme však, že nebudou trvat příliš dlouho a že nám mezi tím věž &quot;nespadne na hlavu&quot;.</p>
<h3>Otázka na závěr</h3>
<p>Na zasedání pastorační rady bylo přítomno 35 lidí, což je jen nepatrná část farnosti. A proto se vás ptám: &quot;<em>Co vy si myslíte o opravě přibyslavské věže? Má si jí farnost ponechat, nebo bude pro farnost, město i věž lepší, pokud se převede na město? Jaký je váš názor?</em>&quot;<br /></p>
