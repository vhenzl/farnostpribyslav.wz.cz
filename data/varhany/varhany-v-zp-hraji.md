---
slug: varhany-v-zizkove-poli-jiz-zase-hraji
title: Varhany v Žižkově Poli již zase hrají
---
<p><a href="/varhany">Více o opravách varhan ve farnosti</a></p>

<p>Vážení přátelé, milí farníci!</p>
<p>Jsme velice rádi, že jsme mohli slavit pouťovou bohoslužbu v Žižkově Poli za doprovodu nově opravených varhan, které na jejím začátku slavnostně požehnal administrátor naší farnosti P. Zdeněk Kubeš. Hudebně ji doprovodil prof. Václav Uhlíř, diecézní organolog.</p>

<p>Na podzim v roce 2005 jsme si začali pohrávat s myšlenkou opravit zdejší varhany. Naše domněnky jsme konzultovali s organologem Národního památkového ústavu v Brně Dr. Petrem Koukalem. Ten si místní varhany prohlédl a potvrdil nám jejich poškození. Proto jsme se po domluvě s naším panem farářem rozhodli celou věc řešit.</p>

<p>Během roku 2006 jsme kompletovali všechny potřebné dokumenty, tzn. zajištění návrhů oprav, vyjádření diecézního organologa a schválení záměru na Památkovém úřadu v Havlíčkově Brodě. A v prosinci v tomtéž roce se uskutečnil první koncert, pořádaný Městem Přibyslav, jehož výtěžek byl darován na opravu varhan.</p>

<p>V polovině února letošního roku se sešla Varhanní komise, jejímž úkolem byl výběr varhanáře, který celou opravu uskuteční a koordinace celého projektu. Komise se shodla a vybrala varhanáře – pana Doubka, který se v polovině března pustil do práce.</p>

<h2>Vyúčtování</h2>
<p>Také bychom vás rádi seznámili s ekonomickou stránkou generální opravy těchto varhan. Na začátku byla celková částka oprav nástroje vyčíslena na 82 000,- Kč. Tato smluvená částka byla v konečné fázi dodržena. Dne 28. dubna letošního roku se zde v katastru obce Žižkovo Pole uskutečnila veřejná sbírka formou přenosných kasiček – „dům od domu“ – a benefiční koncert v tomto kostele. Celková vybraná částka činila 47 530,50 Kč. Zastupitelstvo obce přislíbilo uhradit zbývající částku.</p>  


<h2>Poděkování</h2>
<p>Je pravdou, že jsme celou akci takřka zaštiťovali, ale bez pomoci mnoha lidí, bychom se neobešli. Tímto bychom chtěli poděkovat všem, kteří se nejvíce zasloužili o zdárné dokončení tohoto projektu.
</p>
<ul>
  <li>Náš největší dík patří především panu Doubkovi za jeho práci a perfektní přístup.
  <li>Dále bychom chtěli poděkovat panu profesorovi Uhlířovi za jeho ochotu a odborný dohled nad celou opravou.
  <li>Jsme vděčni představitelům obce Žižkovo Pole za jejich podporu a finanční pomoc, za kterou jim děkujeme.
  <li>Také velice děkujeme všem, kteří se ochotně zapojili do obcházení s kasičkami „dům od domu“ při veřejné sbírce v katastru obce Žižkovo Pole dne 28. dubna 2007.
  <li>Upřímně děkujeme též rodině Křesťanových za pohotovost při všem, s čím bylo potřeba pomoci.
  <li>Děkujeme také paní Kotrchové a Šorfové za bezvadné uklizení kostela a kůru.
  <li>Srdečně děkujeme všem sponzorům nejen benefičních koncertů, jmenovitě: paní Laďce Havlíčkové a Irence Kuncové z Květinky, panu Jirkovi Křesťanovi, panu Aleši Valnerovi a všem zaměstnancům Kulturního zařízení města Přibyslav 
  <li>Díky všem pomocníkům za ochotu a obětavost. Děkujeme slečně Evě Štefové za kresbu obrázků a návrhů loga varhaníků; slečně Aničce Henzlové, paní Anně Šauerové, slečně Blance Štefové a paní Irence Málkové za pomoc s přípravou občerstvení pro vystupující na benefičních koncertech a jiných akcích; Vaškovi Henzlovi za webovou prezentaci průběhu dění kolem oprav varhan.
  <li>Další naše poděkování patří všem zaměstnancům regionálních médií za  veškerou propagaci a též všem, kteří nám umožnili vystavení plakátů.
  <li>Děkujeme paní Marii Bártové a paní Anně Holcmanové za pomoc při správě financí.
  <li>V neposlední řadě patří velké díky všem, kteří věnovali dar na záchranu žižkovopolských varhan. 
</ul>

<p>Děkujeme za veškerou pomoc a modlitby, velice si této podpory vážíme.</p>

<p>Karel Březina & Marie Zrzavá</p>

<p>V Přibyslavi 30. září 2007 u příležitosti pouti sv. Michaela, archanděla</p>
